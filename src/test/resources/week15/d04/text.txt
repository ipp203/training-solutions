Az adatok szerint 2018-ban az uniós (EU27) havi öregségi átlagnyugdíj 1200 eurót tett ki, 25 százalékkal (mintegy 240 euróval) többet, mint 2008-ban. Ugyanebben az évben a magyar átlagnyugdíj 380 euró volt, ez 9 százalékkal (30 euróval) több mint 10 évvel korábban.
Pedig az átlagnyugdíjat növelheti a nyugdíjas populáció összetételének változása is, az, hogy a munkaerőpiacról a nyugdíjasok táborába belépők jellemzően nagyobb nyugdíjjal rendelkeznek, mint a már korábban nyugállományba vonultak. Hazánkban - a nyugdíjkorhatár folyamatos emelése ellenére is - 728 ezren vonultak öregségi nyugdíjba a 2009-2018 közötti időszakban.
A 2018-as évről készített rangsorban 22. helyre került Magyarország, a vásárlóerő-paritáson számított rangsorhoz képest még Észtország és Szlovákia került elénk. E két, eurót használó tagállamban lényegesen magasabb már a fogyasztás árszintje a magyarnál, ami euróban számítva nagyobb nyugdíjak kifizetését teszi szükségessé.
Mennyit jelent a 13. havi nyugdíj?
Tegyünk egy gondolatkísérletet és vegyük számításba a mostanában sokat emlegetett 13. havi nyugdíjat. A téma aktualitását az adja, hogy a Magyar Államkincstár ma este utalja át a plusz egyheti nyugdíjat (a normál havi juttatással együtt), így az érintettek bankszámláján holnap, azaz pénteken lesz rajta a pénz. Ez a tavaly tavasszal beharangozott 13. havi nyugdíjnak a 2021-re eső első része, amely egyheti pluszjuttatást jelent. Akinek a postás viszi ki a járandóságát, az néhány nappal később jut hozzá.
Orbán Viktor miniszterelnök még 2020. április 6-án jelentette be, hogy a négy év alatt fokozatosan visszaépítik a 13. havi nyugdíjat. Eszerint elsőként most, azaz 2021 februárjában a januári nyugdíjon felül a nyugdíjasok egyheti plusz nyugdíjat kapnak, majd 2022-ben már kéthetit, 2023-ban háromhetit és 2024-ben és az azt követő években mindig plusz egyhavit.
Egy átlagos összegű (150,6 ezer forintos) nyugdíjban részesülő csaknem 37 650 forintot kap - a 13. havi nyugdíj első részleteként - 2021 februárjában, a havi nyugdíján felül. Szakértők szerint a nyugdíjkassza terhelését jelentősen növeli majd ez a korábban nem tervezett kiadás. Az öregségi nyugdíjasok mellett az árvaellátásban, az özvegyi nyugdíjban, valamint a nyugdíjszerű ellátásban részesülők - összesen 2,56 millió ember - kapják meg idén az egyheti pluszjuttatást, összesen mintegy 77 milliárd forint értékben. A kormány döntése értelmében a 13. havi nyugdíjnak nincs felső plafonja,
Így fest tehát a gondolatkísérlet: amennyiben a 13. havi nyugdíjat - 2024 helyett - már 2018-ban megkapták volna a magyar öregségi nyugdíjasok, az mintegy 30 euróval nagyobb, 410 eurós átlagnyugdíjat eredményezett volna. Vásárlóerejét tekintve az 51 százalékos EU-átlag ugyan 56 százalékra nőne a magyar nyugdíjasok járandósága, azonban a növekedés egyik megközelítésben sem elegendő ahhoz, hogy a rangsorokban akár egyetlen előttünk található országot is megelőznénk.